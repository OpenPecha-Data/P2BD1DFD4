須菩提以要言之是經有不可思議不可稱量無邊功德此法門如來為發大乘者說為發最上乘者說若有人能受持讀誦修行此經廣為人說如來悉知是人悉見是人皆成就不可思議不可稱無有邊無量功德聚如是人等則為荷擔如來阿耨多羅三藐三菩提何以故須菩提若樂小法者則於此經不能受持讀誦修行為人解說若有我見眾生見人見壽者見於此法門能受持讀誦修行為人解說者無有是處

