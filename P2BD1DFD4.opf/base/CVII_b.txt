須菩提於意云何如來於燃燈佛所有法得阿耨多羅三藐三菩提不須菩提白佛言不也世尊如我解佛所說義佛於燃燈佛所無有法得阿耨多羅三藐三菩提佛言如是如是須菩提實無有法如來於燃燈佛所得阿耨多羅三藐三菩提須菩提若有法如來得阿耨多羅三藐三菩提者燃燈佛則不與我受記汝於來世當得作佛號釋迦牟尼以實無有法得阿耨多羅三藐三菩提是故燃燈佛與我受記作如是言摩那婆汝於來世當得作佛號釋迦牟尼

