須菩提如來說忍辱波羅蜜即非忍辱波羅蜜何以故須菩提如我昔為歌利王割截身體我於爾時無我相無眾生相無人相無壽者相無相亦非無相何以故須菩提我於往昔節節支解時若有我相眾生相人相壽者相應生瞋恨須菩提又念過去於五百世作忍辱仙人於爾所世無我相無眾生相無人相無壽者相是故須菩提菩薩應離一切相發阿耨多羅三藐三菩提心何以故若心有住則為非住不應住色生心不應住聲香味觸法生心應生無所住心是故佛說菩薩心不住色布施

